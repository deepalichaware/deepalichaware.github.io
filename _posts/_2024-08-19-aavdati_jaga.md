---
title: "खिडकी"
excerpt_separator: "<!--more-->"
categories:
  - ब्लॉग पोस्ट
tags:
  - आठवणी
  - साहित्य
  - चिंतन
---
समृद्धी महामार्गा वरून गाडी जोरात चालली होती. बाहेर पाऊस सुरू होता. मी गाडीत बसून बाहेरचा बहरलेला निसर्ग बघत
शांतपणे विविध गाण्यांचा आस्वाद घेत होती. तेवढ्यात गुलजारजींची गझल सुरू झाली. “दिल ढूंढता, हैऽऽ फिर वही, फुरसत
के रात दिन.”आणि हे गाणं ऐकता ऐकता मन प्रवास करत करत, अगदी सहज, मला बालपणात घेऊन गेलं. बालपणातील
“फुर्सत के रात दिन” मला आठवायला लागले.
<!--more-->

ही गोष्ट साधारणता 80 च्या दशकातील आहे. त्यावेळी उन्हाळा आला की मामांच्या गावाला जायचे वेध लागायचे. कमीत कमी
पंधरा ते वीस दिवस व जास्तीत जास्त महिना भर मामांकडे जाऊन राहण्याची तेव्हा पद्धतच होती. तोपर्यंत उन्हाळी शिबिरांचं
पेव फुटलेलं नव्हतं. त्याकाळी एकंदरच सगळीकडे एकत्र कुटुंब पद्धती असल्यामुळे घरामध्येच इतकी मुलं, माणसं असायची की
मुलांना सुट्टीमध्ये करमायचा आणि आईला मुलांना सांभाळायचा प्रश्नच उपस्थित होत नव्हता.

माझं आजोळ मराठवाड्यातील जिंतूर या छोट्याशा गावात होतं. तिथे माझ्या आजोबांचा अगदी जुन्या पद्धतीचा, मध्ये चौक
असलेला मोठ्ठा वाडा होता. या जुन्या वाड्याच्या भिंती खूप जाड होत्या. त्यामुळे उन्हाळ्यातही वाडा खूप थंड राहायचा. हा वाडा
माणसांनी सदैव फुललेला असायचा. तिथे माझे आजी-आजोबा, चार मामा, चार माम्या, त्यांची प्रत्येकी तीन-तीन मुलं आणि
उन्हाळ्यात पाहुणे म्हणून आलेल्या मावश्या, त्यांची मुलं, गडीमाणसं असा मोठ्ठा परिवार होता.

आजी सकाळी पाच वाजल्यापासूनच कामाला लागायची. अतिशय काटक होती ती. सगळ्या माम्या, आजी यांचा स्वयंपाक घरात
कायम वावर राहायचा. स्वयंपाक घर खूप मोठं होतं. स्वयंपाक घराच्या एका कोपऱ्यात चुलीवर स्वयंपाक चालू असायचा.
चुलीतल्या निखाऱ्यावर खमंग भाजलेल्या भाकरीचा वास स्वयंपाकघरात दरवळत असायचा.

स्वयंपाक घरात प्रवेश केल्याबरोबर डाव्या हाताला फडताळावर फराळाचे अनेक जिन्नस पितळीच्या डब्यांमध्ये ठेवलेले असायचे.
त्यावेळी विकतचे स्नॅक्सचे पॅकेट्स आलेले नव्हते. ते सर्व पदार्थ घरी बनवलेले असायचे. मुरमुऱ्याचेलाडू, खारोड्या, शेंगदाणे,
पापड, बेसन लाडू, शंकरपाळी, गूळदाणे असा खुर्दा (असे कितीतरी जिन्नस) चाऊ म्याऊ करण्यासाठी त्या डब्यांमध्ये
ठेवलेला असायचा.

फडताळाच्या बाजूने एक पायरी उंचावर एक अंधारी खोली होती. धान्यासाठी कोठीघर होतं ते. या अंधाऱ्या खोलीतूनच वर
जाण्यासाठी उंच उंच पायऱ्यांचा अरुंद जिना होता. अर्ध्या पायऱ्या चढून गेल्यावर समोरच एक खिडकी होती. त्यातून येणारा
उजेडच पायऱ्या दृष्टीपथात आणत होता. ही खिडकी घराच्या त्या जाड भिंतीत होती. त्यामुळे त्यात एक खोल आणि मोठा
कोनाडा तयार झालेला होता. या कोनाड्यात आरामात बसता येत असे, आणि हीच ती माझी अतिशय आवडीची जागा.

फडताळ्यातल्या डब्यातून एखादा चुरमुऱ्याचा लाडू लंपास करायचा आणि या कोनाड्यात बसून तो फस्त
करायचा. स्वयंपाक घरातून येणारा खमंग सुगंध, चुरमुऱ्याचा लाडू आणि खि डकीतून येणारा मंद वारा हे
कॉम्बिनेशन काही औरच होतं.

या कोनाड्यातील खिडकीला लागूनच मागेएक मोठा मठ होता. शेणाने सारवलेला, स्वच्छ झाडलेला, अतिशय शांत वातावरण
असलेला असा हा मठ त्या खिडकीतून पूर्ण दिसायचा. तिथल्या सर्व हालचाली मला खिडकीतून दिसायच्या. तिथे कधीच
भक्तगणांची खूप गर्दी, आवाज, लाऊड स्पीकर वगैरे मी कधीही बघितले नाही. शांतपणे तिथली कामे सुरू असायची. लोकांचं
येणं जाणं सुद्धा शांतपणे चालायचं. त्याला एक वेगळंच अध्यात्मिक परिमाण लाभलेलं होतं. ते त्या खिडकीतल्या शांततेला खूपच
पूरक होतं.

या खिडकीजवळ मठात लावलेलं एक मोठं पिपंळाचं झाड होतं. मठातील शांतता जणू त्यानेही अंगीकारली होती. उन्हाळ्याच्या
दुपारी सुद्धा या खिडकीतून थंड हवेची मंद झुळूक यायची. सकाळी पाच वाजता पासून कामं करून थकलेले घरातील सर्व जीव
दुपारी वामकुक्षी घ्यायचे तेव्हा वाडा अगदी शांत होऊन जायचा. मठातही त्यावेळी कुठलीही हालचाल नसायची. त्यावेळी तर पूर्ण
दुपार मी त्या खिडकीतच घालवायची. मदं हवेची झुळूक पिपंळाच्या झाडातून गेली की एका विशिष्ट लयीत त्यांच्या पानांची
सळसळ व्हायची तेवढाच काय तो आवाज असायचा. त्या नीरव शांततते मनाला गुंतवणारा आणि सुखावणारा पानांचा नाद मला
त्या वयातही खूपच भावायचा. ती लयीत डोलणारी पिपंळाच्या झाडाची पाने मी तासन् तास बघत बसायची. विशिष्ट आकाराची
पिपंळाची पाने मला फारच आवडायची. लहानपणी कितीतरी पिपंळाची पाने मी वह्यांमध्ये प्रेस करून ठेवली होती. त्या पानांची
जाळी बनवून त्यावर चित्र रंगविले होते.

त्याकाळी रस्त्यावरही वाहनांची फारशी वर्दळ नसायची. हॉर्नचे आवाज नसायचे.(त्यानंतर अशी शांतता फक्त लॉकडाऊन मध्येच
अनुभवायला मिळाली. पण त्यातही भीतीची झाक होती.) अशा या शांत, निवांत दुपारच्या वेळी या खिडकीत मी माझ्याच सोबत
तासन्तास घालवलेआणि ती खिडकी माझ्या मन:पटलावर कायमची कोरली गेली.

काही वर्षांनी वाडा पाडून तिथे नवीन घर उभे राहिले. पण माझे मन मात्र ती शांत खिडकी शोधत राहिले. हा शोध अजून तरी
पूर्ण झालेला नाही. आज ही जागा जरी अस्तित्वात नसली तरी जोपर्यंत मी जिवंत आहे तोपर्यंत माझ्यासोबत, माझ्या मनात ही
खिडकी सदैव जिवंतच राहणार आहे.

अशी एक तरी खिडकी प्रत्येकाच्या अंतर्मनात असते असं मला वाटते. जेव्हा आपल्याला शांतता हवी असते, सगळ्या
रामरगाड्यापासून अलिप्त होऊन फक्त स्वतः सोबतच थोडासा वेळ आपल्याला घालवावासा वाटतो. तेव्हा आपण आपसूकच
मानसिक स्तरावर त्या खिडकीत जाऊन बसतो. तेव्हा मनात दडलेली ही खिडकी आपसूकच खुणावूलागते. स्मृतींच्या हिंदोळ्यावर
बसून मन कधी तेथे जाऊन पोहोचते हे कळत सुद्धा नाही.
