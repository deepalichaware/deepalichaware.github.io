---
title: "घरटे"
excerpt_separator: "<!--more-->"
categories:
  - ब्लॉग पोस्ट
tags:
  - निसर्ग
  - पक्षी
  - छायाचित्रे
---
ही गोष्ट साधारणतः मार्च महिन्यातील आहे. रोजच्या प्रमाणे आजही मी निसर्ग उद्यानात फिरायला गेली होती. रोज फिरणं झाल्यानंतर महिला जिम मध्ये जाण्याची माझी सवय आहे.  या जिमची सीमा रेषा म्हणून एक वीट उंचीचं कुंपण जिमभोवती बनवलेलं आहे. जिमचा एरिया साधारणतः शंभर बाय पन्नास फूट आहे. जिमच्या एका भागात सर्व व्यायामाचं साहित्य ठेवलेलं आहे. समोर शंभर फुटावर जिमच्या कुंपणाचा दुसरा भाग आहे. त्या कुंपणाच्या बाहेर काही वाळलेली खुरटी झुडपे आणि अर्धवट जळालेल्या झुडपांचे काही बारीक बारीक खुंटही होते.
<!--more-->

नेहमीप्रमाणे सायकलवर मी माझा व्यायाम सुरू केला. व्यायाम करता करता मी समोर बघत होते. तेवढ्यात त्या अर्धवट जळालेल्या खुंटांमध्ये एखादा पक्षी बसलेला असावा असा भास मला झाला. पण दुरुन खुंट आहे की पक्षी आहे हे मला नक्की समजत नव्हते. कारण तिथे कुठलीही हालचाल नव्हती. तरीही मला सतत असे वाटत होते की खुरट्या झुडपांच्या भागात एक पक्षी बसलेला आहे. मग मात्र माझी जिज्ञासा चांगलीच जागृत झाली आणि तिथे नक्की काय आहे हे पाहण्यासाठी मी त्या जागेच्या दिशेने जाऊ लागली.

<figure class="align-center">
  <img
  src="/images/gharate/hidden.jpg"
  alt="A Lapwing hiding">
  <figcaption>खुंट की पक्षी ?</figcaption>
</figure>

मी जशी जशी जवळ जाऊ लागली तसा तसा त्या खुंटामधला आकार हळूहळू स्पष्ट होऊ लागला. आणि माझी खात्रीच झाली की तिथे खरंच एक पक्षी बसलेला आहे. त्या पक्ष्याची लाल चोच दुरूनही उठून दिसत होती. दुरूनच कोणता पक्षी आहे याचं निरीक्षण केल्यावर लक्षात आलं की अरे...... ही तर टिटवी (Lapwing)!

<figure class="align-center">
  <img
  src="/images/gharate/titwi-hiding.JPG"
  alt="A Lapwing">
  <figcaption>गवतात दडलेली टिटवी</figcaption>
</figure>

टिटवीच्या पायांना तीनच बोटे असतात. पायांच्या विशिष्ट रचनेमुळे तिला झाडावर बसता येत नाही. त्यामुळे उघड्या मैदानावरच ती तिचे घरटे करते हे मला माहीती होते. त्यामुळे तिथे तिचे घरटे असावे कदाचित अशी शक्यता माझ्या मनात आली. मग माझ्या असेही लक्षात आले की टिटवीचा विणीचा हंगामही मार्च ते जून या दरम्यान असतो. तसेच ती एकाच जागी, अगदी स्थिर, ब्रह्मानंदी टाळी लावून बऱ्याच वेळेची बसलेली होती. यावरून घरट्यात अंडीही असू शकतात असा अंदाज मी बांधला. माझा अंदाज बरोबर आहे का हे पाहण्यासाठी मी अजून पुढे सरसावली. आणि खरंच...... तिथे तिचे घरटे होतेही!!

<figure class="align-center">
  <img
  src="/images/gharate/titwi-sitting.jpg"
  alt="A Lapwing sitting">
  <figcaption>अंडी उबवत बसलेली टिटवी </figcaption>
</figure>

मी अजून घरट्यापासून बऱ्यापैकी दूरवर होते. हे घरटे विटी कुंपणाच्या बाहेरच्या बाजूस होते. जसजशी मी घरट्याच्या अधिक जवळ जाऊ लागली तशी माझी चाहूल लागताच तिची हालचाल सुरू झाली आणि ती सजग होऊन उभी राहिली, तुरुतुरु चालत ती विरुद्ध दिशेला गेली आणि अस्वस्थ होऊन जोरजोराने कर्कश आवाजात "टिटीव टिटीव" करत ओरडायला लागली. तिचा आवाज ऐकून कुठून तरी तिचा साथीदारही तिथे येऊन हजर झाला. आणि माझं लक्ष विचलित करण्यासाठी दोघेही दूर उभे राहून जोरजोरात "टिटीव टिटीव" अशा कर्कश आवाजात ओरडायला लागले. टिटवीला संकटाचा थोडा जरी संशय आला तरी ती कर्णकर्कश आवाज करून इतरांनाही सावध करते.

<figure class="align-center">
  <img
  src="/images/gharate/titwi-walking.jpg"
  alt="A Lapwing">
  <figcaption>लाल चोच आणि लांब पाय</figcaption>
</figure>

माझी उत्सुकता आता मला शांत बसू देईना. मी हळूहळू घरट्याच्या अजून जवळ जाऊ लागली. मी जसजशी घरट्याच्या जवळ जाऊ लागली तसतसे हे दोघेही अजूनच कर्कश आवाजात ओरडायला लागले. तिथेच एका झुडपावर एक कबुतराची जोडीही बसलेली होती. ती ही गुटर..गू गुटर..गू आवाज करायला लागली. बहुदा या जोडप्यांमध्ये मैत्री असावी. बऱ्यापैकी जवळ गेल्यावर मला दिसलं की टिटवीने पायानेच जमीन उकरून उथळ खळग्यासारखा थोडासा खोलगट भाग घरट्यासाठी तयार केलेला होता. त्या खोलगट भागात गारगोटी सारखे दिसणारे दगड आणि वाळक्या काड्या आणून ठेवलेल्या होत्या. त्यामध्ये टिटवीने चार अंडीही घातली होती. ही अंडी राखाडी, तपकिरी रंगाची होती आणि त्यावर काळ्या रंगाचे ठिपकेही होते. गारगोटी सारखे दगड, वाळलेल्या काड्या आणि आजूबाजूला वाळलेल्या झाडांचे खुंट या सगळ्यांमुळे टिटवीची अंडी बाकी वातावरणाशी, परिस्थितीशी इतकी एकरूप झालेली होती की घरट्याच्या जवळून जरी कुणी गेले तरी लक्षात येणार नाही.

<figure class="align-center">
  <img
  src="/images/gharate/titwi-eggs.jpg"
  alt="A Lapwing Nest">
  <figcaption>टिटवीचे घरटे आणि त्यातील अंडी </figcaption>
</figure>

टिटवी आणि तिचा जोडीदार दोघेही दुरूनच माझ्या हालचालींकडे लक्ष ठेवून होते. आता मी मोबाईल काढला, कॅमेरा ऑन केला, आणि फोटो काढायला सुरुवात केली. हे पाहून टिटवीने आणि तिच्या जोडीदाराने आकाशात झेप घेतली आणि कर्णकर्कश आवाजात जोरजोरात आरडाओरडा करायला लागले. माझ्या डोक्यावरून घिरट्या मारायला लागले आणि मला हुसकावून लावण्याचा पूर्ण प्रयत्न करायला लागले. एका क्षणी तर ते माझ्यावर हल्ला करतील की काय अशी परिस्थिती निर्माण झाली.

मग मात्र मी परत फिरायचं ठरवलं आणि मी घरट्या पासून दूर जायला लागली. जशी मी दूर गेली तशी टिटवी आणि तिचा जोडीदार लगेच घरट्यापासून थोड्या दूर अंतरावर जमिनीवर खाली उतरले. जोडीदार दूरच उभा राहिला पण टिटवी मात्र सरळ घरट्याजवळ न जाता इकडे तिकडे बघत चकरा मारू लागली. सहजच चकरा मारल्याचा आव आणत इकडे तिकडे बघत टंगळ- मंगळ करत काही धोका नाही असे पाहून हळूहळू घरट्याच्या जवळ जाऊ लागली. सुरक्षित वातावरण आहे की नाही याची पक्की, व्यवस्थित पडताळणी करूनच मग ती हळूहळू अंड्यांच्या जवळ गेली. मग तिने स्वतःच पोट फुलवलं, पाय दुमडले आणि स्वतःची एक विशिष्ट स्थिती तयार केली आणि अंड्यांवर अलगद जाऊन बसली. मघापासून पळापळ करणारा त्यांचा मित्र कबूतरही मग बाजूच्या झाडावर आरामात विसावला आणि गुटर गु गुटर गु करत परत रखवालदाराचं काम करायला लागला.

अगदी प्राचीन काळापासून चालत आलेल्या अंधश्रद्धेमुळे टिटवीचा कर्णकर्कश आवाज ऐकू आला तर अपशकुन झाला असं समजल्या जाते. शास्त्रात म्हटल्याप्रमाणे टिटवीला इतरांच्याही मृत्यूची चाहूल लवकर लागते. म्हणून तिच्या कर्णकर्कश ओरडण्याची लोकांना भिती वाटते. भारद्वाज पक्षाने माणसाभोवती घिरट्या घातल्या तर शुभशकुन मानले जाते पण टिटवीने घिरट्या घातल्या तर मात्र तेवढाच अपशकून मानला जातो.

पण जर आपल्याला कधी टिटवीचा कर्णकर्कश विचित्र असा जोरजोरात ओरडण्याचा आवाज ऐकू आला तर न घाबरता, कोणत्याही अंधश्रद्धेत न अडकता तिचे जवळपास कुठेतरी घरटे असावे व त्यातील अंडी किंवा पिल्लांच्या संरक्षणाच्या काळजीने ती जीवाच्या आकांताने ओरडत असावी हे लक्षात घ्यायला हवे.

असो. त्या दिवसानंतर माझा जणू रोजचा परिपाठच झाला, टिटवीच्या घरट्याचे निरीक्षण करण्याचा. रोजच ती टिटवी त्याच स्थितीमध्ये अंडी उबवत बसलेली मला दिसायची. रोजच कबुतर त्याच झाडावर बसून राखण करतांना दिसायचा. मी दोन तीन वेळा तिच्या घरट्याजवळ जाण्याचा प्रयत्न केला पण प्रत्येकवेळी त्याच पद्धतीने टिटवी अंड्यावरुन उठून दूर पळायची, कबुतर सुध्दा झाडावरून उडून परत झाडावर ये जा करायला लागायचा, टिटवीचा आवाज ऐकून कुठून तरी तिचा जोडीदार बरोबर त्याच वेळी तिथे यायचा आणि हे सर्व मिळून जोरजोरात आवाज करायला लागायचे. एक दोन वेळा आकाशात उडून गिरक्या मारायचे. माझे लक्ष विचलित करण्याचा प्रयत्न करायचे. एकदा तर ही टिटवी माझ्या अगदी जवळून डोक्यावरून झपकन उडत गेली. मला घाबरवण्याचा, हुसकावून लावण्याचा ती पूर्ण प्रयत्न करत होती. मी दूर जाताच ती हळूहळू घरट्यापासून दूर अंतरावर आकाशातून खाली उतरायची. मग परिस्थितीचा पूर्ण आढावा घेऊन, सर्व निरीक्षण नीट करून, हळूहळू आपल्या घरट्याजवळ जायची. मग स्वतःचे अंग फुलवून परत अंड्यावर जाऊन बसायची. पण अंडे सोडून ती कधीही निघून गेली नाही. आपल्या अंड्यांचे रक्षण ती करत राहिली. आपल्या अंड्यांचे रक्षण करण्यासाठी टिटवी आणि तिचा जोडीदार दोघेही एखाद्या आदर्श जोडप्याप्रमाणे पूर्ण प्रयत्न करत होतेच, पण मित्र धर्म म्हणून कबूतरही त्यांची खूप मदत करत होता हे विशेष.

<figure class="align-center">
  <img
  src="/images/gharate/kabutar.jpg"
  alt="A Lapwing sitting">
  <figcaption>रखवाली करणारे कबुतर </figcaption>
</figure>

अतिशय निर्व्याज, निस्वार्थी, निरागस आणि अबोल मैत्री या पक्ष्यांमध्ये दिसून येते. यांची भावनिक हुशारी अतिशय जास्त असावी. कारण कोणतीही मागणी न करता, एकही शब्द न उच्चारता, समोरच्याची गरज ओळखून स्वतःहून जबाबदारी उचलून हे एकमेकांना मदत करत राहतात. "एकमेका साह्य करू अवघे धरू सुपंथ" या ओळींचा खरा अर्थ या पक्ष्यांना उमगला आहे असंच त्यांच्या अनेक सवयींमधून जाणवत राहते.

अंडी उबवण्याचं काम जवळपास अठ्ठावीस दिवस अखंडपणे चालू होतं आणि त्यांचं संरक्षण करण्याचं कामही अतिशय धीराने व संयमाने सुरू होतं. अठ्ठावीस दिवसानंतर अंड्यातून काळी, कबरी, भुरक्या रंगाची पिल्लं बाहेर आली. टिटवीची पिल्लं पाणी पिण्यास लायक झाल्यावर ती त्यांना घरट्या बाहेर काढते आणि किडे, कीटक आणि भक्ष शोधण्यासाठी लागणारे शिक्षण देते. विशेष म्हणजे पिल्ल्यांपासून विशिष्ट अंतर ठेवून दूरवरून सतत पिलांवर जागता पहारा देते.

ही पिल्लं स्वसंरक्षणाला सक्षम झाली की आई वडिलांना सोडून निघून जातात. हे सगळं खूपच नैसर्गिक रित्या घडतं. पिल्लांसाठी एवढं केलं म्हणून त्यांच्यात हे पक्षी अडकून बसत नाहीत. त्यांचा निर्मोहीपणा, आंतरीक शांतता, जबाबदारी सोबतच रुजलेला अलिप्तपणा एखाद्या योग्याला शोभेसाच असतो. मला सुद्धा त्यांच्या या गुणांची फार भुरळ पडते.

ज्या निसर्गाच्या सानिध्यात या सर्व गोष्टी आपल्याला अनुभवायला मिळतात त्या निसर्गाचे संवर्धन ही आज काळाची गरज झाली आहे. निसर्ग सानिध्यातूनच निसर्ग संवर्धन घडणार आहे. जास्तीत जास्त हात निसर्ग संवर्धनाच्या कामी लागो हीच शेवटी सदिच्छा.
