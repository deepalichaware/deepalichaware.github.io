---
title: "मेंढशिंगी"
excerpt_separator: "<!--more-->"
categories:
  - ब्लॉग पोस्ट
tags:
  - निसर्ग
  - वनस्पति
  - छायाचित्रे
---
आमच्या इथे एक मोठे निसर्ग उद्यान आहे. तिथे बरेच लोक रोज फिरायला, चालायला जातात. मी पण रोज इथे चालायला जाते. काल अशीच मी जेव्हा उद्यानात फिरायला गेली तेव्हा मला तिथे एक झाड दिसले. त्यावर पांढऱ्या शुभ्र रंगांची खूप फुलं लगडलेली होती. ती फुलं दुरून सुद्धा मला आकर्षित करत होती. त्या फुलांवर सकाळची कोवळी कोवळी सूर्यकिरणे पडली होती. त्यामुळे तर ही पांढरी शुभ्र फुले चांदी सारखी चमकत होती. त्यांच्या पांढऱ्याशुभ्र फुलांनी आणि मंद सुवासाने तर मला भुरळच घातली.
<!--more-->
<figure class="align-center">
  <img
  src="/images/medhshingi/medhshingi_full.jpg"
  alt="a medhshingi tree">
  <figcaption>सकाळच्या कोवळ्या प्रकाशात चमकणारे ही ते झाड</figcaption>
</figure>

मला पारिजातकाची फुले अतिशय आवडतात. दुरवरून ही फुले मला काहीशी पारिजातका सारखी वाटली. पण लगेच लक्षात आले की ही फुले पारिजातकाची नाहीत. पारिजातकाच्या मोहक, लक्ष वेधून घेणाऱ्या केशरी दांड्या या फुलाला नव्हत्या आणि आकाराने सुद्धा ही फुले पारिजातका पेक्षा बरीच मोठी होती. या पांढऱ्या शुभ्र, मनमोहक फुलांच्या पाकळ्या बाहेरील बाजूस झालरी सारख्या होत्या. त्या फुलांना मंद सुगंधही येत होता. पण मग ही पांढरी शुभ्र, मनमोहक, सुंदर फुले असलेलं हे झाड कोणतं, या झाडाचं नाव काय बरं असेल... हा प्रश्न मला पडला. नेहमीप्रमाणे मी त्या वृक्षाचे, फुलांचे बरेच फोटो काढले. कितीतरी वेळ त्या झाडाजवळ मी रेंगाळत होती. त्या झाडाचं निरीक्षण करत होती. मला ती पांढरी शुभ्र फुले फारच आवडली.
<figure class="align-center">
  <img
  src="/images/medhshingi/landscape_medishingi.jpg"
  alt="a medhshingi flower">
  <figcaption>पारिजातक? नाही! मग कोणती ही सुंदर फुलं?</figcaption>
</figure>

घरी आल्यावर गुगल बाबा की जय म्हणत या झाडाविषयी अधिक माहिती मिळवण्यासाठी फोटोवर क्लिक करून सर्च केलं तर मला फारच इंटरेस्टिंग माहिती मिळाली. उन्हाळ्यात फुलणारं हे झाड. अतिशय दुर्मिळ होत चाललेला औषधी गुणयुक्त असा वृक्ष मला सापडला होता. आजही एखादी नवीन गोष्ट सापडली, ती उलगडली तर मला लहान मुलासारखा आनंद होतो. ती नवीन गोष्ट उलगडेपर्यंत चैन पडत नाही. तर... सुगंधी आणि सुंदर फुलांचा हा वृक्ष. आयुर्वेदात या वृक्षाला फार महत्त्व आहे. याचं लाकूडही मजबूत, टणक आणि सरळ असतं. त्यामुळे घर बांधणीतही त्याचा उपयोग होतो.

शेवटी या झाडाचं नाव मला सापडलं. ते होतं "मेंढशिंगी" किंवा "भेडशिंगी". नाव खूपच मनोरंजक होतं. आणि गंमत अशी की नावातच झाडाची वैशिष्ट्ये लपलेली होती.

म्हणजे बघा या दोन्ही नावांमध्ये "शिंगी" हा शब्द समानच आहे. या झाडाच्या शेंगा मेंढ्यांच्या शिंगांसारख्या वक्र आणि तपकिरी रंगाच्या असतात. त्यामुळे बहुदा "मेंढशिंगी" हा शब्द आला असावा. माणसांनी खूपच विचारपूर्वक प्रत्येक गोष्टींची नावे ठेवलेली आहेत. या झाडाच्या शेंगांमधील बिया चपट्या असतात आणि त्यांना लांब पंख असतात. हवेच्या जोरावर आणि पंखाच्या साह्याने या वृक्षाच्या बिया आजूबाजूच्या परिसरात पसरतात. अशी माहिती पण मी वाचली पण अजून हे दृश्य पाहण्याचा योग आला नाही.

आता रोजच फिरायला गेल्यावर ह्या झाडाचं निरीक्षण करणं सुरू झालं. मग माझ्या असं लक्षात आलं की विविध फुलपाखरे, भुंगे, मधमाशा, मुंगळे, पक्षी या वृक्षाकडे फुलं आली की आकर्षित होतात. विशेषतः अनेक पर्पल सनबर्ड (सूर्य पक्षी) या झाडांवर खेळताना मला दिसले. त्यांनाही या झाडाच्या शुभ्र फुलातील मकरंद भुरळ घालत होता बहुदा. पक्षांमध्ये सूर्यपक्षी या झाडावर विशेष हजेरी लावतात अशी माहिती मग माझ्या वाचनात आली आणि माझ्या निरीक्षणावर शिक्कामोर्तबच झाले. आपल्या लांब आणि वक्र चोचीने हे पक्षी या फुलांमधील मकरंद चोखत होते. हे सर्व सूर्य पक्षी (सनबर्ड) प्रत्येक सेकंदाला या फुलावरून त्या फुलावर सतत उड्या मारत फिरत होते. त्यांच्याकडे पाहून मला असं वाटलं की त्यांना या फुलातील मध अतिशय आवडतो. आणि या फुलातला मध चोखू की त्या फुलातला मध चोखू असं त्यांना होऊन जातं. सेकंद भरही हे पक्षी एका फुलावर टिकत नाहीत. मध चोखण्यासाठी त्यांना प्रत्येकच फुलात आपली वक्र चोच घालायची असते. ते त्यासाठी उलट सुलट कसरती करत असतात. फुलांमधील मकरंद लुटण्यात ते इतके गर्क असतात की बाकी जगाचं भान ते विसरून जातात. आपल्याच मस्तीत फुलांशी त्यांचा खेळ सुरू असतो.

अशीच काहीशी मस्ती त्यांची गुलमोहराच्या झाडांवरील फुलांवरही सुरू असते. गुलमोहराच्या फांद्यांच्या गर्दीतून सुररकन इकडून तिकडे हे सूर्य पक्षी सतत पळत असतात. पण ते कधीही ठेचकाळत नाही, धडपडत नाहीत. त्यांच्याकडे पाहून असे वाटते की जशी काही त्यांना मध खाऊन त्या मधाची धुंदीच चढली आहे. दिवसभर मकरंद लुटण्याचा कार्यक्रम सुरूच असतो. अगदी छोट्या बारीक-बारीक फांद्यांवर दिवसभर हे पक्षी आनंदाने झुलत असतात. फुलांमधलं मध पीत असतात. आनंदात त्यांचा एकमेकांसोबत पकडापकडीचा, पाठशिवणीचा खेळही सुरू असतो. त्यांचा हा पाठशिवणीचा खेळ पाहण्यात आपणही गुंग होऊन जातो. हे इवले इवले पक्षी दिवसभर आनंदाने, उत्साहाने बागडत असतात. खरंच, आयुष्यात आनंदी कसं राहावं हे या इवल्या इवल्या पक्ष्यांकडून शिकण्यासारखं आहे.  हे पक्षी स्वतः खूपच एनर्जेटिक असतात आणि त्यांना पाहून आपल्यातही आपोआपच एनर्जी निर्माण होते.

शरीराला आणि मनाला चैतन्य देण्याची शक्ती या निसर्गात नक्कीच आहे. जर सजगपणे निसर्गासोबत आपण वेळ घालवला तर या शक्तीचा प्रत्यय आपल्याला पदोपदी निश्चितच येतो.
