---
title: "समृद्धी महामार्ग"
excerpt_separator: "<!--more-->"
categories:
  - ब्लॉग पोस्ट
tags:
  - निसर्ग
  - वनस्पति
  - पक्षी
---

माझं माहेर औरंगाबाद (संभाजीनगर). परवा राखी पौर्णिमा असल्यामुळे राखी साठी येण्याचं भावाचं आमंत्रण आलं. आणि मी लगेच जायला तयार झाली. हे पाहून माझीच मला गंमत वाटली. दोन वर्षांपूर्वीची परिस्थिती माझ्या डोळ्यासमोर आली. तोपर्यंत समृद्धी हायवे झालेला नव्हता. त्यावेळी औरंगाबादला जायचं म्हटलं तर पाच साडेपाच तास लागायचे. औरंगाबादला पोचेपर्यंत सगळी हाडं खिळखिळी झालेली असायची. मान पाठ दुखायला लागायची. जालना ओलांडे पर्यंत जाम डोकं दुखणं सुरू होऊन जायचं. पूर्ण दिवस वाया जायचा. फार कंटाळा यायचा औरंगाबादला जाण्याचा. आज मात्र भावाने आमंत्रण दिले आणि मी लगेच निघाली, केवळ समृद्धी महामार्गामुळे. हा मार्ग नात्यांना जवळ घेऊन आला.
<!--more-->

समृद्धी महामार्गावर गाडी चढली. दोन अडीच तास शांत खुर्चीत बसून एखादा सुंदर सिनेमा पहावा त्याप्रमाणे निसर्गाच्या अनेक किमया एक एक करून माझ्यासमोर येऊ लागल्या. आतापर्यंत साध्या रस्त्यावरून जात असताना श्रावण महिन्यात नेहमीच आजूबाजूला पाहताना निसर्गाने कशी हिरवी शाल पांघरली आहे किंवा हिरवी चादर ओढली आहे अशा उपमा मनात यायच्या. तिथे आपल्याला आजूबाजूला दिसणारं क्षेत्र खूपच कमी असते. पण समृद्धीवर मात्र तुम्ही उंचावर आणि बाकी सगळं खाली. वरून उंचावरून श्रावणातलं निसर्गाचं रूप पाहतांना हिरवी शाल किंवा हिरवी चादर ह्या उपमा अगदीच तोटक्या वाटायला लागल्या. मला निसर्गाचं अतिशय भव्य, मनमोहक रूप बघायला मिळालं. ‘भव्य’ ‘मनमोहक’ या शब्दांमध्ये सुध्दा वर्णन करण्याची ताकद कमी पडावी असं ते रूप होतं. जणू काही निसर्गाने हिरव्या रंगाचा यज्ञ सुरू केला होता आणि त्यातून निघणाऱ्या धुरांचे काळे ढग आकाशात जमले होते आणि ते डोक्यावरून फिरत होते. अग्नि म्हटले की केशरी रंगांच्या अनेक छटा डोळ्यासमोर येतात. इथे हिरव्या रंगाच्या अगणित छटा होत्या.

उंचावरून सगळी शेतं आणि शेतांमध्ये असलेली मोठ मोठी झाडं, गवत, झुडपं सगळं एकाच उंचीचं दिसत होतं. काही ठिकाणी उंच कड्यावरून समुद्र पहावा तसा भास निर्माण होत होता. फक्त फरक एवढाच होता की समुद्रात क्षितिजापर्यंत पाणी नजरेस पडते आणि इथे हिरव्या रंगाच्या अनंऽऽत छटा क्षितिजापर्यंत समुद्राच्या पाण्याप्रमाणे पसरलेल्या दिसत होत्या.  हा महासागर अतिशय शांत होता. काही वर्षांपूर्वी मॉरिशसला गेलो असताना पॅरा सेलिंग करायचा योग आला. त्या पॅरा सेलिंगच्या बलूनला दोन खुर्च्या होत्या त्यामध्ये आम्हाला बेल्टच्या साह्याने पक्क बांधून बसवण्यात आलं आणि मग उंचावर नेण्यात आलं. मला खूप भीती वाटत होती. पण उंचावरून खाली समुद्राच्या पाण्यातील हिरव्या- निळ्या रंगसंगतीचा अद्भुत खेळ पाहिला आणि भानच हरपलं. भीती कुठल्या कुठे पळून गेली. त्या हिरव्या-निळ्या रंगछटांचं सौंदर्य वर्णनातीत होतं. आजचा हा जमिनीवरचा हिरवा महासागर पाहून त्या आठवणी पुन्हा ताज्या झाल्या.
या अडीच तासांच्या चित्रपटामधील एकेक दृश्य मनाला आनंदाच्या महासागरात लोटत होतं. आजपर्यंत कोणत्याच चित्रपटाने मन एवढं प्रफुल्लित झालं नव्हतं. आनंदाची वेगळीच प्रचिती येत होती.

पुढे गेल्यावर रस्त्याच्या दोन्ही बाजूला सागाची जंगलं लागली. डोंगरदऱ्यांमध्ये मैलोनमैल सागाची वने पसरलेली होती. सगळ्या झाडांना फुलोरा आला होता. वरचं भरून आलेलं आभाळ आणि जमिनीवर डोंगरदऱ्यांमध्ये फुललेली सागाची झाडं, त्यांच्या फुलांचे पिवळसर-जांभळट-पांढरे रंग, यामध्ये एक वेगळीच वातावरण निर्मिती झाली होती. सूर्य मावळतीला जाताना पिवळसर सोनेरी ऊन सगळीकडे पसरते. “गोल्डन अवर्स” असंच त्याला म्हटलं जातं. ओली हिरवीगार सागाची झाडं आणि त्यावर गच्च लगडलेली ही अगणित पिवळसर-पांढुरकी-जांभळी फुलं भरदुपारी चार वाजता मावळतीच्या सोनेरी उन्हासारखी चमकत होती. सगळीकडे झाडांवर मावळतीचं सोनेरी ऊनच जणू पसरलं आहे असा भास निर्माण झाला होता. नितांत रमणीय असं हे निसर्गाचं रूप पाहून त्या भागातून गाडी पुढे जाऊच नये असंच वाटत होतं. असे कितीतरी निसर्गाचे अविष्कार या समृद्धी महामार्गाने मला दाखवले.

हे सोनेरी सौंदर्य पाहिल्यावर आता चंदेरी सौंदर्य माझ्यासमोर आले. पाऊस सुरूच होता. “गारवा… वाऱ्यावर भिरभिर पारवा नवा नवा” गाणं गाडीत सुरू होतं. आणि आपल्या चंदेरी सौंदर्याचं लेणं लेऊन अनेक छोटी छोटी शेततळी, छोटे छोटे बांध समोर येऊ लागले. काही ठिकाणी मोठ्या धरणांचे विस्तीर्ण जलाशयही पाहायला मिळाले. तर एक-दोन नद्याही तुडुंब भरून वाहताना दिसल्या. त्या हिरव्या समुद्रात ही पांढरी तळी हिऱ्यांप्रमाणे चमकत होती.

डोंगररांगांना मध्यभागी चिरत हा समृद्धी हायवे गेलेला आहे. त्यामुळे दोन्ही बाजूला उंच पर्वत रांगा व मधून रस्ता अशी रचना बऱ्याच ठिकाणी झालेली आहे. काही ठिकाणी या अर्धवट कापलेल्या दोन्ही बाजूंच्या डोंगर रांगांवरून पाण्याचे धबधबे खाली पडत होते. दर दहा मिनिटांनी निसर्ग स्वतःचं एक वेगळंच रूप घेऊन समोर येत होता आणि माझं मनोरंजन करीत होता.

श्रावणात डवरुन आलेल्या डोंगर रांगांचं सौंदर्य केवळ अप्रतिम. तसंही प्रत्येक ठिकाणच्या डोंगर रांगाचा आकार, डोंगरातील दगडांचा रंग, दगडांचा पोत, डोंगरांची उंची, डोंगरांची ठेवण, आजूबाजूचा निसर्ग सगळ्याच गोष्टीत एवढं वैविध्य आहे की त्याचं वर्णन करावं तितकं कमीच. काही ठिकाणी अगदी छोट्या छोट्या गोल आकाराच्या टेकड्या आहेत आणि त्यावर शेती केलेली आहे. हिरव्यागार छोट्या छोट्या गोलाकार टेकड्या आणि त्यावर एकसारख्या अंतरावर पिकांच्या ओळी खूपच सुंदर दिसत होत्या. काही उंच डोंगर रांगांवर काळे ढग अडकलेले होते. “नभ उतरू आलं” या ओळींची प्रचिती येत होती. काही गोष्टी नजरेनेच अनुभवाव्या लागतात शब्दात पकडता येत नाही. डोंगर रांगा या आपल्या बोटाच्या फिंगर प्रिंट प्रमाणे युनिक असाव्यात. एकसारख्या दिसणाऱ्या डोंगररांगा तुम्हाला कुठेही दिसणार नाहीत. प्रत्येक ठिकाणच्या डोंगर रांगांचं सौंदर्य वेगळंच असते.

मध्ये मध्ये सपाट मैदानं तर मध्ये मध्ये छोट्या, मोठ्या डोंगर रांगा. कुठे शेतात रांगेने लावलेली नीलगिरीची उंच उंच झाडे दिसत होती. तर कुठे नीलगिरीचे बन तयार झाले होते. काही शेतांमध्ये संत्र्यांची एक सारख्या अंतरावर लावलेली झाडे दिसत होती. काही ठिकाणी लिंबांची बाग दिसत होती तर काही ठिकाणी द्राक्षांचे मोठमोठे मळे दिसत होते. असा अस्पर्श निसर्ग समृद्धी हायवेवर सतत डोळ्यापुढे येत राहतो. विमानात न बसता जमिनीवरूनच दूरवरचं दृश्य समृद्धीवरुन पाहायला मिळते.

समृद्धी वरील अजून एक आकर्षण म्हणजे त्यावरील बोगदे. बोगद्याचं आकर्षण लहान मुलांना, मोठ्यांना सगळ्यांनाच असते. बोगदा आला की खिडकी उघडून तोंड बाहेर काढून, जोरात ओरडायचं हा मोह लहान-मोठ्यांना सगळ्यांनाच होतो.

पण कधी कधी समृद्धी महामार्गावरून जाताना खूपच उघडं पडल्यासारख्या (exposed to direct sky) भावना मनात येतात. कारण सगळच खाली असते आणि आपण सगळ्यांच्या वर असतो. चारी बाजूंनी अतिशय वेगात निसर्ग आपल्या अंगावर धावून येत आहे असा भास कधी कधी उत्पन्न होतो. जेव्हा डोंगर रांगांमधून आपण जात असतो त्यावेळी त्या आपल्यापेक्षा उंच असतात तेव्हा ही उघडं पडल्यासारखी भावना थोडी कमी प्रमाणात येते. इथे निसर्गातील सगळीच रूपं आपल्याला थेट भिडतात. निसर्गाचं रौद्ररूप, शांतरूप, सोज्वळ रूप सगळच इथे जवळून अनुभवात येते. काम पडल्यास आधाराला कोणीच नाही अशी भावनाही मनात निर्माण होते. आज तर समृद्धीवर पावसाने आम्हाला चांगलंच झोडपलं. गाडीच्या समोरच्या काचावर इतक्या जोरात पाण्याच्या धारा आदळत होत्या की तो फुटतो की काय असं वाटत होतं. उन्हाळ्यात ऊनही तेवढ्याच तीव्रतेने जाणवते. समृद्धीवर निसर्ग तुमच्यावर थेट हल्ला करू शकतो. आडोशाला म्हणून तिथे काहीही नाही.

समृद्धीमुळे भरपूर सोयी झाल्या. प्रवासाचा वेळ खूपच कमी झाला. प्रवास श्रमविरहित व सुखकर झाला. निसर्गाचा आस्वाद घेत प्रवास करणं शक्य झालं. ट्रान्सपोर्टचा खर्च कमी झाला. अशा अनेक गोष्टी साध्य झाल्या. पण तरीही यासाठी निसर्गात प्रचंड प्रमाणात ढवळाढवळ करावी लागली. ती कितपत योग्य होती हे सांगता येणं अवघड आहे. कापलेले डोंगर पाहिले की मन विषण्ण होते. बरीच झाडं कापावी लागली. त्यासोबतच लाखो पक्षांची, किटकांची घरटीही उध्वस्त झाली. झाडांची परत लागवड करणे सुरूच आहे. पण एकतर झाडे मोठी होण्यासाठी बरीच वर्ष जावी लागतील आणि झाडाखाली गाडी थांबव असं आपणाला समृद्धीवर कधीच म्हणता येणार नाही.

दूरवर अनेक झाडं दिसतील पण ती तुमच्या जवळ कधीच येऊ शकणार नाहीत. अटल बिहारी वाजपेयी यांनी लिहिलेली व जगजीत सिंग यांनी गायलेली गजल सुरू होती “क्या खोया, क्या पाया जग मे, मिलते और बिछुड़ते मग मे...”

या सर्व विचारांमध्ये मी गुंतलेली असताना गाडी समृद्धीवरून खाली उतरली आणि सिनेमा संपला. मला परत एकदा समृद्धीने खूपच कमी वेळात, आरामात, निसर्ग सौंदर्याची माझ्यावर उधळण करत, सुखरूप मुक्कामावर पोचवलं.

त्यासाठी नक्कीच धन्यवाद समृद्धी महामार्गाला.
