---
title: "मेजवानी"
excerpt_separator: "<!--more-->"
categories:
  - Post Formats
tags:
  - Post Formats
  - readability
  - standard
---
मेजवानी म्हटल्याबरोबर आपल्या डोळ्यासमोर काहीतरी अत्यंत आनंददायक, भव्य असा समारंभ येतो. मेजवानी म्हणजेच असे एक विस्तृत व रुचकर जेवण जे अनेक लोकांना मनोरंजनासह दिले जाते.

मेजवान्या या दोन प्रकारच्या असू शकतात. पहिल्या प्रकारामध्ये जिभेची चंगळ होते. तर दुसऱ्या प्रकारात डोळ्यांचे पारणे फिटते. ही जी दुसऱ्या प्रकारची मेजवानी आहे याचा मी रोजच अनुभव घेते.

आता कसा आणि कुठे?

आणि कोण देतं मला ही मेजवानी?

रोज रोज अशी मेजवानी देणारा हा मेजवान तरी कोण?

बरं... या मेजवानीचा आस्वाद कोणीही घेऊ शकतो. आणि ज्याने एकदा याचा स्वाद चाखला तो परत परत आपोआपच त्याकडे आकर्षिला जातो. सोबत मनोरंजन तर आहेच. या मनोरंजनाचे कोणतेही साईड इफेक्ट नाहीत, यासाठी कुठलेही गॅजेट लागत नाही, यासाठी कोणत्याही प्रकारची पॉवर वापरावी लागत नाही. सोबतच निरीक्षणही करता येतं. बरं, या मेजवानीला वयाचं कोणतंही बंधन नाही, अगदी लहान मुलांपासून वृद्धांपर्यंत कोणीही या मेजवानीचा आनंद घेऊ शकतात. चला तर पाहूया इथे काय काय चाखायला मिळतंय!!!

एव्हाना तुमच्या लक्षात आलंच असेल की ही मेजवानी दुसरी तिसरी कोणतीही नसून निसर्ग निरीक्षण हीच होय. तुमच्या पंचेंद्रियांची तृप्ती इथे होते. वेगवेगळ्या पक्ष्यांचे वेगवेगळे सुरेल स्वर कानावर पडूनच मला रोज सकाळी झोपेतून जाग येते. नॅचरल सुदिंग किंवा हिलिंग असं काहीसं आपोआपच होतं. कोणत्याही पॉवर चा वापर न करता कितीही वेळ हे नॅचरल म्युझिक तुमच्यासाठी उपलब्ध असते. म्युझिक सोबत तुम्हाला हवा असेल तर व्हिडिओ फ्री मिळतो. म्हणजे बघा या पक्ष्यांच्या वेगवेगळ्या हालचाली, झाडांवर उमललेली वेगवेगळी सुंदर फुलं, प्रत्येक फुलाफुलावर बसून त्याच्यातला मधुर रस चोखणारा फुलचुक्या कधी उलटा लटकून तर कधी अधांतरी उडत, तर कधी आपली नळीसारखी चोच फुलांमध्ये पूर्ण घालून त्यातील रस चोखत असतो. मधमाशांचं शिस्तीत सतत चालणारं काम, हजारो मधमाशांना घेऊन उभं असलेलं त्यांचं अर्धगोलाकार आकाराचं मोहोळ, नुकत्याच फुललेल्या फुलोऱ्यातून मधमाशांचे मध गोळा करत फिरणं, फुलोऱ्याचा सुटलेला मंद सुवास, फुलाफुलांमधून, तुऱ्यांमधून मध गोळा करण्याचं एकजुटीने सतत चाललेलं त्यांचं काम पाहून श्रमाचं महत्व कळतं. या श्रमाचं फळ म्हणजे मिळणारा गोड, मधुर मध.

जमिनीतून नुकतेच वर आलेले कोवळे कोवळे कोंब, झाडांना फुटलेली अगदी नवीन पालवी, सूर्याच्या पडलेल्या पहिल्याच किरणांमुळे ट्रान्सपरंट झालेली झाडाची गुलाबीसर कोवळी कोवळी पाने, त्यांचे सौंदर्य काय वर्णावे!! काही वेळा शब्दच अपुरे पडतात. गुलमोहराच्या इवल्या इवल्या पानांमध्ये दिसणाऱ्या हिरव्या रंगांच्या अनंत छटा, पानांचा हिरवा आणि फुलांचा लाल,केशरी असा विरोधी रंगांचा मेळ हे सारं काही वेधक आणि मोहक!! बदामाच्या झाडांची अर्धवट सुकत चाललेली पाने आणि त्यावर दिसणाऱ्या हिरव्या, शेवाळी, पिवळ्या, केशरी, लाल, तपकिरी अशा वेगवेगळ्या रंगछटा, विचित्र आकाराच्या फुलपाखरांच्या अळ्या, फुलपाखरांच्या अळ्यांनी खाऊन टाकलेली लिंबाच्या झाडाची पाने ही निसर्गाची सगळीच रूपे आगळीवेगळी!! मेल्यागत सुस्त पडलेल्या या अळ्या एवढी पाने कशी फस्त करू शकतात हे मला पडलेले एक कोडेच आहे. "दिसते तसं नसते म्हणून तर जग फसते" हे त्यांच्याकडे पाहून खरंच वाटते. दिवसभर भिरभिर उडणारी पिवळी, पांढरी, निळी, हिरवी फुलपाखरे सकाळी सकाळी मात्र दिसत नाहीत. सकाळी ती जरा उशिराच उठत असावीत.

सीताफळाच्या झाडाची फळं जेव्हा पिकू लागतात, त्यांच्यात गोडी उतरायला सुरुवात होते तेव्हा एक दिवस देठाला फक्त वाटीसारखा वरचा सालाचा अर्धा भागच शिल्लक राहिलेला दिसतो. आतला गोड गर खारुताईने केव्हाच फस्त केलेला असतो. ही हुशारी तिच्यात कुठून बरं आली असेल???

लिंबाच्या झाडाला लागलेली पांढऱ्या रंगाची मोहक फुलं, त्यांचा तो किंचित आंबूस सुगंध आणि मग फुलांपासून हिरवा-पिवळा लिंबू असा त्यांचा  दिवसागणिक होणारा प्रवास बघायला छानच वाटतो.

एका विशिष्ट अल्गोरिदम मध्ये उगवलेली झाडांची पाने, झाडामध्ये घोसा घोसाने लागलेली फळं, काही अर्धी कच्ची, काही पिकत असलेली, काही पूर्ण पिकून तयार झालेली, रंग बदलत असलेली फळं आणि झाडांवरची फळं खाण्यासाठी पक्ष्यांची चाललेली लगबग बघण्यासारखी असते. या फळांवर ताव मारण्यासाठी अधून मधून हजेरी लावून जाणारी धनेश पक्ष्यांची जोडी, कबुतरांची गुटर गु, गुटर गु करत खिडकीच्या तावदानावर तिथल्या तिथेच चाललेली हालचाल हे सगळं म्हणजे मेजवानीतील खास मिठाईच!!

मध्येच दयाळ पक्षाने वाजवलेली मधुर शीळ ऐकू येते. अंगावरील पांढरा पट्टा मिरवत फिरणारं त्याचं ते लगेच डोळ्यात भरणारं मोहक रूप, दुसरीकडे कोकिळेला इम्प्रेस करण्यासाठी गात असलेला कोकीळ, पण कोकिळा मात्र घाबरून झाडांच्या पानांमध्ये लपलेली असते.

तांबट मात्र स्वतःच्या रूपाचा गर्व असल्यागत ताठ मानेने ऊन खात फांदीवर बसलेला असतो. पांढरे शुभ्र बगळे स्वतःच शरीर ताठ ओढून उंचावरून व्ही आकारात समूहाने उडत जातात. मैना स्वतःच्या डोक्यावरचा तुरा उडवत हवा खात स्वतःचीच स्वच्छता करत बसलेली असते. बुलबुलांची, चिमण्यांची तर उजाडल्यापासूनच लगबग सुरू असते. त्यांना कुठेच जायचे नसते. दिवसभर तिथल्या तिथे झाडावर, अंगणात उड्या मारत दाणे टिपत ते फिरत असतात. पण लगबग मात्र भारी!! तर आपले बी ईटर शेपटी मागील काडी सांभाळत इलेक्ट्रिक तारांवर खेळत असतात. त्यांचा तो हिरवा मोरपंखी रंग मन-मोहून घेतो. कधी कधी जोरजोरात कूप कूप आवाज करत भारद्वाज स्वतःच्या दर्शनाला बोलवतो. असं म्हणतात की भारद्वाजाचं दर्शन झालं म्हणजे दिवस चांगला जाणार आणि भारद्वाज दिसला की खोट्या का असेना पण या कल्पनेमुळे दिवस चांगला जातोही.

सकाळ-संध्याकाळ कर्कश आवाजात ओरडणारे पोपट तर सर्वत्र दिसतात. दिवसभर मात्र दिसत नाहीत. ते कायम कोणावर तरी रागावलेले आहेत असंच वाटत राहतं. त्यांच्या वागण्यातून, ओरडण्यातून त्यांची बेफिकिरी जाणवते. आपली जशी बॉडी लँग्वेज असते तशीच पक्षांची, झाडांचीही स्वतःची बॉडी लँग्वेज असते. त्यातून त्यांच्या सवयी आपल्याला समजू शकतात. फक्त त्यासाठी तेवढं तरल मन मिळवावं लागतं. आपली पंचेंद्रिय जेव्हा एकाच वेळी कामाला लागतात आणि ती मनाशी संलग्न होतात तेव्हाच मौनाची भाषा, मनाची भाषा आपल्याला कळायला लागते.

आज विविध गॅजेट्सच्या आहारी गेलेल्या आणि त्यामुळे अगदी कमी वयात अनेक समस्यांना तोंड देणाऱ्या भावी पिढीला मोफत मिळणाऱ्या आणि प्रत्येकामध्ये सकारात्मकता निर्माण करणाऱ्या या मेजवान्यांची चव घ्यायलाच हवी. सहजपणे कुठेही उपलब्ध असणाऱ्या ह्या मेजवान्यांचे फायदे मोजता येणार नाही एवढे आहेत. आणि या निमित्तानेच ही नवी पिढी कुठेतरी प्रत्यक्ष अनुभवातून निसर्गाशी जोडली जाईल आणि निसर्गाचे संवर्धन पण करेल. म्हणजेच "गोष्ट एक, फायदे अनेक."

चला तर मग घेऊया या मेजवान्यांचा आनंद.
