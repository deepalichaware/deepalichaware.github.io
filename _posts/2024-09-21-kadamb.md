---
title: "कदंब"
excerpt_separator: "<!--more-->"
categories:
  - ब्लॉग पोस्ट
tags:
  - निसर्ग
  - वनस्पति
  - पुराण
  - छायाचित्रे
---
त्या दिवशी सकाळी साडेसहा वाजता मी निसर्ग उद्यानात फिरायला गेली होती. श्रावण महिना होता आणि रात्री पाऊस पडून गेला होता. वातावरण अगदी स्वच्छ होते. नुकताच सूर्य उगवला होता. सूर्याची सोनेरी पिवळी किरणं सगळीकडे पसरलेली होती.
<!--more-->
निसर्ग उद्यानाच्या गेटमधून आत प्रवेश केल्याबरोबर एक वेगळाच साक्षात्कार मला त्या दिवशी झाला. समोरच छत्रीसारखा आकार असलेले दोन मोठे वृक्ष उभे होते आणि त्यावर गोल गरगरीत अशी खूप फळं लटकलेली होती.
<figure class="align-center">
  <img
  src="/images/kadamb/zaad.jpg"
  alt="A kadamb tree">
  <figcaption>कोणता हा वृक्ष?</figcaption>
</figure>

सूर्याची सोनेरी किरणे त्यावर पडल्यामुळे ती फळं चमकत होती. दिवाळीत संपूर्ण झाडावर छोटे छोटे गोल आकाराचे आकाश दिवे लावावेत तशी उजेडामध्ये ही सोनेरी फळे हिरव्या गच्च पर्णसंभारात चमकत होती. दूरवरूनच नजरेत भरत होती. त्या वृक्षांच्या जवळ गेल्यावर त्याच्या सुगंधाने तर मी भारावूनच गेली आणि मलाच हा प्रश्न पडला की याच गेटमधून मी रोज आत येते, या झाडांच्या बाजूनेच रोज उद्यानात जाते तरी आज पर्यंत मला हे वृक्ष दिसले कसे नाहीत?
<figure class="align-center">
  <img
  src="/images/kadamb/zoomedoutflower.jpg"
  alt="many kadamb flowers">
  <figcaption>गच्च लगडलेली चमकदार "फळे"</figcaption>
</figure>

या प्रकारची मनमोहक फळं मी पहिल्यांदाच पाहत होती. मनात प्रश्न उभा राहिला की ही फळं कशाची आहेत? ही झाडं कोणती आहेत? मग उद्यानातील कर्मचाऱ्यांनाही विचारले की या झाडांचे नाव काय आहे? पण त्यांना ते माहित नव्हते. त्या झाडांचे मी अनेक फोटो घेतले त्या फळांचेही फोटो घेतले. या वृक्षांनी पहिल्याच मिनिटाला माझ्यावर जणू मोहिनीच घातली होती. आणि मग नाव शोधण्याची मोहीम सुरू झाली पण त्यासाठी मला फारसे कष्ट पडले नाहीत. घरी आल्यावर मी फोटोवर क्लिक करून गुगल सर्च केले आणि मला उत्तर सापडले. त्या वृक्षाचे नाव होते “कदंब”आणि हेही लक्षात आले की ती गोल गरगरीत चेंडूंसारखी दिसणारी त्या झाडांची फळे नसून त्या झाडांची फुलं आहेत आणि त्यांचाच सुगंध सगळीकडे दरवळत होता. एखाद्या चेंडूवर सर्व बाजूंनी बारीक बारीक फुलं टोचली तर कसं दिसेल तशी ही फुलं दिसत होती.

<figure class="align-center">
  <img
  src="/images/kadamb/manyflowers.jpg"
  alt="many kadamb flowers">
  <figcaption>अहो, फळ नव्हे! ही तर फुले! </figcaption>
</figure>

कालिदासांच्या मेघदूतात या फुलांच्या संदर्भात फारच सुंदर उपमा आली आहे. मेघदूतात तो यक्ष मेघाला सांगतो, मलय पर्वतावरून येणाऱ्या वाऱ्यामुळे कदंबावर रोमांच उभे राहतात आणि ते म्हणजेच ही फुले!.
<figure class="align-center">
  <img
  src="/images/kadamb/flower.png"
  alt="kadamb flowers">
  <figcaption>कालिदासाचे वर्णन किती अचूक आहे!</figcaption>
</figure>
सर्वप्रथम हिरव्या रंगांच्या गोल गरगरीत, गुळगुळीत चेंडू सारख्या कळ्या या झाडांना येतात. नंतर या कळ्यांवर टाचण्या टोचल्यासारखे पांढुरक्या रंगांचे उठाव तयार होतात. सात-आठ दिवसानंतर हे कळ्यांचे गोल हातात मावतील एवढे मोठे होतात व त्यावर पिवळसर रंगाचे नक्षीदार उठाव तयार होतात. उमलण्याच्या एक दिवस आधी तर हे गोल चांगले शेंदरी रंगाचे होतात. त्यातूनच पुढे सोनेरी पिवळ्या रंगांची अतिशय बारीक बारीक शेकडो फुलं संपूर्ण गोल चेंडूवर उमलतात. त्या प्रत्येक सोनेरी फुलातून एक पांढरा शुभ्र लांब पराग बाहेर पडतो. गोलावरील शेकडो सोनेरी पिवळ्या फुलांमधून बाहेर पडलेले शेकडो पांढरेशुभ्र पराग यांच्या संयोगातून बनलेल्या या गोलाकार फुलांचे सौंदर्य अनीर्वचनीय आहे. नजर खिळवून ठेवणारे आहे. 
<figure class="align-center">
  <img
  src="/images/kadamb/greenk.jpg"
  alt="kadamb bud">
  <figcaption>कदंबाची हिरवीगार कळी</figcaption>
</figure>

सकाळच्या पहिल्या प्रहरात ह्या सोनेरी फुलांचं दर्शन झालं की नव्या दिवसाची सुरुवात पवित्र झाल्यासारखी वाटते. या फुलांच्या सुगंधाने सकाळच्या मंद गार वाऱ्याबरोबर मन तरंगू लागते. शंभर हत्तींचं बळ कमावून दिवस उभा राहतो. ही फुलं पाहिल्यावर मेघदुतातील उपमा अगदी चपखल वाटते. लहान मुलांना खेळण्यासाठी सिलिकॉनचे पफर बॉल बाजारात मिळतात त्यांचीच आठवण मला ही फुलं पाहिली की होते. जणू हे बॉलच कुणीतरी झाडावर नेऊन लावल्यासारखं वाटते. दोन-तीन दिवसातच चेंडूवरील पांढरे पराग गळून पडतात आणि राहिलेल्या गोल चेंडूंची फळे बनतात. फुलांचा सुगंध अतिशय गोड आणि पुन्हा पुन्हा घ्यावासा वाटेल असा होता पण फळांचा सुगंध मात्र काहीसा उग्र येत होता. पण वाईट नक्कीच नव्हता. या फळांमध्ये जवळपास आठ हजार बिया असू शकतात. फळं पिकल्यावर जेव्हा ती फुटतात तेव्हा ह्या बिया वाऱ्यासोबत विखुरल्या जातात. तसेच पक्ष्यांच्या विष्टेतूनही बिजारोपण होते.
<figure class="align-center">
  <img
  src="/images/kadamb/glowflower.jpg"
  alt="many kadamb flowers">
  <figcaption>प्रकाशात सोनेरी चमकणारी कदंबाची फुले</figcaption>
</figure>

आज या कदंब वृक्षांनी स्वतःहून आमंत्रण देऊन मला स्वतःकडे आकर्षित केले होते. एखादा साक्षात्कार व्हावा त्याप्रमाणे हे वृक्ष आज अचानक माझ्यासमोर उभे होते. मग त्यांच्या कुतूहलापोटी मी कदंबा विषयी वाचन करत गेली आणि माझ्या असं लक्षात आलं की अति पुराण काळापासून हा वृक्ष अस्तित्वात असावा. कारण रावण रचित “शिवतांडव” स्तोत्रामध्ये सुद्धा कदंब वृक्षाचा उल्लेख मी बाहुबली चित्रपटातील “कौन है वो” या गाण्यात ऐकला होता.

> जटा भुजङ्ग पिङ्गलस्फुरत्फणा मणिप्रभा\
> कदम्ब कुङ्कुमद्रवप्रलिप्तदिग्वधूमुखे

या स्तोत्रात शंकराच्या जटेतील सर्पाच्या फण्यावरील मण्याच्या तेजाला कदंबांच्या फुलांच्या तेजाची उपमा दिलेली दिसून येते. ही उपमा किती सार्थ आहे हे मला त्या दिवशी निसर्ग उद्यानात पाहिलेल्या कदंबांच्या तेजोमय फुलांकडे पाहिल्यावर जाणवलं.

महाभारतातही अनेक ठिकाणी या वृक्षाचा उल्लेख आलेला आहे. भगवान श्रीकृष्णाला तर हे झाड अतिशय प्रिय होते. भगवान श्रीकृष्ण आणि कदंब याविषयी अनेक कथा पुराणात वाचायला मिळतात. पुराणकाळात वृंदावन, मथुरा, यमुनेच्या काठी कदंबवने होती. आजही आहेत. गाई आवडीने कदंबाची पाने खायच्या. म्हणून सगळे गोपाळ यमुनेच्या काठी गाई चरायला नेत. तेव्हा भगवान श्रीकृष्ण कदंबाच्या झाडावर बसूनच बासरी वाजवी. या वृक्षावर बहरणारी शेंदरी, सोनेरी रंगांची थोडी टणक गोलगरगरीत फुले व हिरव्या रंगांची गोलाकार फळे भगवान श्रीकृष्ण व त्यांचे बालसवंगडी चेंडूप्रमाणे खेळत. वृंदावनातल्या गोपिकांसोबतच्या बहुतांश क्रीडा, लीला या वृक्षाखाली भगवान श्रीकृष्णाने रचल्या असे कितीतरी संदर्भ जुन्या ग्रंथांमध्ये आढळतात. कदंब वृक्षाच्या सावलीत भगवान श्रीकृष्ण आणि त्यांच्या पत्नी यांचे चित्रण असलेली अनेक पारंपारिक चित्रे आहेत. या झाडांची फुले त्यांना खूप आवडत. म्हणूनच या झाडाची फुले भगवान श्रीकृष्णाला अजूनही वाहिली जातात. त्यांच्या या आवडत्या झाडाला “हरिप्रिया” असंही म्हणतात.

“हरिप्रिया” हे नावही किती सुमधुर वाटतं ऐकायला!! कदंबाच्या झाडावर बहरलेली ही सोनेरी, मनमोहक, सुवासिक गोल गरगरीत, गेंदेदार फुलं आणि त्यांचा गोड, मादक सुगंध एकदा ज्याने घेतला त्याला तो अतिशय प्रिय होतोच. कदंब वनातून वाहणाऱ्या सुगंधी वाऱ्याला “कदंबानिल” म्हणतात असंही वाचलं होतं. निसर्ग उद्यानात एका ओळीत कदंबांची अनेक झाडे लावलेली आहेत. “कदंबानिल” हे नावही किती योग्य आणि साजेसे आहे हे वनातून वाहणाऱ्या सुगंधाचा अनुभव घेतल्यावर मला लगेच जाणवले. मनावर भुरळ घालणाराच तो सुगंध होता. ढगांचा गडगडात ऐकल्यावरच कदंब फुलतो असं अनेक कवींनी आपल्या कवितांमध्ये म्हटलं आहे. हे कवींनी केलेलं बारीक निरीक्षणही अगदी बरोबर वाटतं कारण मी आतापर्यंत श्रावणातच याला फुलतांना बघितलं.
<figure class="align-center">
  <img
  src="/images/kadamb/goldenflower.jpg"
  alt="many kadamb flowers">
  <figcaption>ह्यांचा सुगंध काही औरच!</figcaption>
</figure>

अनेक कवींनी या वृक्षाला आपल्या काव्यात  स्थान दिलं आहे. आदिशंकराचार्यानी संस्कृत भाषेत लिहिलेल्या "त्रिपुरसुंदरीअष्टकम्” या स्त्रोत्राची सुरुवातच “कदम्बवनचारिणीं मुनिकदम्बकादम्बिनीं” अशी केली आहे. "ललितामहात्रिपुरसुंदरी”च्या सगुण स्वरूपाचे वर्णन करतांना तर जवळपास प्रत्येक ओळीतच “कदंब” वृक्षाचा उल्लेख आढळतो. आत्ता अलीकडच्या काळात बघायचं झाल्यास भवानीशंकर पंडितांच्या एका कवितेत

> कदंबतरुला बांधून दोला, उंच खालती झोले, परस्परांनी दोले घेतले, गेले! ते दिन गेले!

अश्या ओळी आल्या आहेत. तर हिंदी कवयित्री सुभद्रा कुमारी चव्हाण यांच्या “यह कदंब का पेड” कवितेत

> यह कदंब का पेड अगर माॅं होता यमुना तीरे, मै भी उस पर बैंठ कन्हैया बनता धीरे धीरे

अशा ओळी आल्या आहेत. भगवान श्रीकृष्ण हे भारतीय कला आणि साहित्याचा अविभाज्य भाग आहेत. त्यामुळे त्यांच्या आवडत्या वृक्षाचा म्हणजेच कदंबाचा साहित्यात हजारो ठिकाणी उल्लेख आलेला आहे.

असो. पण जसजशी अजून माहिती मी या फुलांविषयी मिळवत गेली तसतसे माझ्या लक्षात आलं की इतर सुगंधी फुलांच्या वृक्षांप्रमाणे फक्त फुलांच्या सुगंधासाठीच हा वृक्ष प्रसिद्ध नाही तर या वृक्षाचा प्रत्येकच घटक उपयुक्त आहे व तो आयुर्वेदात वापरल्या जातो. चरक, सुश्रुत यांनी लिहिलेल्या प्राचीन आयुर्वेदिक ग्रंथांमध्ये कदंब वृक्षाच्या अनेक जातींची नावे आलेली आहेत. जसे- राज कदंब, धारा कदंब, धूली कदंब, भूमी कदंब इ. अनेक व्याधींमध्ये या वृक्षांच्या सालीचा, फळांचा, बियांचा, पानांचा, या झाडावरील डिंकाचा, एकूणच काय तर संपूर्ण झाडाचाच कुठे ना कुठे उपयोग केला जातो. या वृक्षाचा स्वास्थ्यवर्धक गुण अनेक रोगांच्या उपचारासाठी उपयोगात आणला जातो. तसेच त्यांच्या फुलांपासून मद्य, सुगंधी अत्तर, बनवले जाते. त्याला “कादंबरी” असे म्हणतात. किंचित आंबट असलेली या वृक्षांची फळं पक्ष्यांनाही फार आवडतात. विशेषतः माकडांना व वटवाघुळांना ही फळे खूप आवडतात.

हा वृक्ष एवढा बहुगुणी कसा झाला याविषयीही पुराणात एक सुरस कथा आली आहे. स्वर्गलोकात अमृत प्राशन करून गरुड पक्षी पृथ्वीवर परतत असताना या वृक्षावर बसला होता. आणि तेव्हा त्याच्या चोचीतले अमृताचे काही थेंब या वृक्षावर पडले त्यामुळे हे वृक्ष अतिशय बहुगुणी झाले अशी लोक श्रद्धा आहे. या वृक्षाचे महत्व पुराणकाळापासून लोकांच्या लक्षात आले असल्यामुळे, कदाचित अश्या कथा रचल्या गेल्या असाव्यात. या वृक्षाला पार्वतीचा वृक्षही म्हणतात.

कदंबाचे झाड भारतातील विविध भागातील अनेक दंतकथांमध्ये सुद्धा आढळते. आदिवासी समुदायाच्या लोककथांमध्येही आढळते. छत्तीसगडच्या आदिवासी समुदायांचा असा विश्वास आहे की नद्या आणि तलावांच्या जवळ कदंबाची झाडे लावल्याने आनंद आणि समृद्धी येते. तामिळनाडूतील “कादंबरीअम्मन” या स्थानिक देवतेशीही या वृक्षाचा संबंध आहे. दक्षिणेकडे कदंब नावाचे एक फार मोठे राजघराणे होऊन गेले. या राज्याच्या चारी बाजूंनी कदंबाची जंगले होती. तसेच त्यांचा जो संस्थापक राजा होता त्याचा जन्म कदंब वृक्षाखाली झाला. त्यामुळे या राजघराण्याला “कदंब” नाव पडले अशी कथा आहे. अजूनही कर्नाटकात कदंब घराण्याची आठवण म्हणून दर फेब्रुवारी महिन्यात “कदंब उत्सव” साजरा केला जातो. तसेच मध्यप्रदेश, पश्चिम बंगाल, ओडीसा या राज्यांमध्येही भाद्रपदातील एकादशीला काही शेतकरी “कदंब” उत्सव साजरा करतात. त्या दिवशी कदंब वृक्षाचे रोप लावल्यावर त्याची पूजा केली जाते. पूजा झाल्यावर नृत्य करत, गाणी गात हा दिवस साजरा करतात. पु.ल.देशपांडे बंगालमध्ये शांतिनिकेतनला बंगाली भाषा शिकायला गेले होते त्यावेळी बोलापुरच्या बाजारातून हिंडत असताना त्यांच्या कानावर अतिशय मधुर लोकसंगीत पडले. एक बंगाली वैष्णव गायक श्रीहरीची आळवणी करताना सुद्धा “आमार ह्रद्कदंब मूले दाडाव श्रीहरी” (माझ्या हृदयाच्या कदंबतरुच्या मुळांशी श्रीहरी तू उभा रहा) अश्या एका गाण्याच्या ओळी गात होता असा उल्लेख त्यांनी त्यांच्या “वंगचित्रे” या पुस्तकामध्ये केला आहे. हे लोकगीत त्यांना एवढं आवडलं होतं की, “मी आणि सलील बोलापुराहून शांतिनिकेतनापर्यंत रिक्षात,“अमार हृद्कदंब मूले दाडाव श्रीहरी” ही ओळ गात गात आलो” असंही त्यांनी या पुस्तकात लिहिलं आहे. दुर्गा भागवत यांच्या लेखातही कदंबाविषयी उल्लेख आला आहे. “कदंब फुलला की माधवीलता फुले गळून ओकीबोकी झालेली असते... ग्रीष्माच्या शेवटी उन्हाच्या झळीमुळे मोगरीतले माधुर्य ओसरते. त्यावेळी भ्रमर उमलत्या कदंब लतिकेसाठी आसुसलेला असतो...”
<figure class="align-center">
  <img
  src="/images/kadamb/zaad2.jpg"
  alt="many kadamb flowers">
  <figcaption>कदंब वृक्ष</figcaption>
</figure>

मी जसं जसं ह्या वृक्षाविषयी वाचत होती, माहिती मिळवत होती तसतसा आज सापडलेल्या या खजिन्याचा आनंद मला अजूनच होत होता. जवळपास संपूर्ण भारतभर अधिवास असलेला आणि भारतीय संस्कृतीचा अविभाज्य भाग असलेला हा वृक्ष आज मला गवसला होता. प्रत्येक राज्यात या वृक्षाचे काही ना काही महत्त्व सापडतच गेले. कोल्हापूरच्या वनक्षेत्राचे नाव “कादंबिनी” आहे. तर “कादंबिनी” हा शास्त्रीय संगीतातील मेघ रागाचा एक उपप्रकार आहे. कदंबानिल, हरिप्रिया-कादंबनवासिनी, कादंबरी, कादंबिनी, कदंबरा, कदम्बा, कदंबमुकुल ही कदंब या नावापासूनच सुरू झालेली कदंबासंदर्भातील सगळीच नावे खूपच सुमधुर आहेत.

कदंबासारखे कितीतरी बहुगुणी वृक्ष आपल्या आजूबाजूला असतात आणि आपण त्याविषयी अनभिज्ञ असतो. त्या दिवसापासून प्रत्येक झाडाकडे पाहण्याची माझी दृष्टीच बदलली. आज हेही प्रकर्षाने जाणवलं की फक्त माहिती असणं आणि प्रत्यक्ष अनुभव घेणं यात किती तफावत आहे. कितीही लिहिलं तरी कमीच पडेल इतके संदर्भ कदंब झाडाविषयी अनेक काळांमध्ये आलेले आहेत. इतके दाखले, इतके संदर्भ क्वचितच कशाविषयी सापडतील.

कदंब नावापासून तर औषधापर्यंत, पौराणिक कथांपासून तर नवसाहित्यापर्यंत ह्या  वृक्षाजवळ देण्यासारखे खूप काही आहे. त्याच्या देण्याच्या वृत्तीमुळेच कदाचित तो सगळ्यांना एवढा प्रिय असावा. या झाडाच्या प्रत्येक पानाची स्वतःची जणू एक कथा आहे. माझ्या अंतर्मनाला त्यादिवशी तो जसा भासला, जसा भावला तसाच तो अनादिकाळापासून सर्वांना भावतोय, आवडतोय हे आश्चर्यच! असा हा दाट सावली देणारा डेरेदार, दीर्घायुषी, बहुगुणी, राजस वृक्ष भगवान श्रीकृष्णाप्रमाणे त्यादिवसापासून माझाही सखा बनला.
