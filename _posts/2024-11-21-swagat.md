---
title: "स्वागत"
excerpt_separator: "<!--more-->"
categories:
  - ब्लॉग पोस्ट
tags:
  - निसर्ग
  - वनस्पति
  - पुराण
  - छायाचित्रे
---

माझ्या घराच्या मागे एक मोठं वडाचं झाड आहे आणि घराच्या समोर एक मोठं गुलमोहराचं झाड आहे. वडाच्या झाडाला ग्रीष्म
ऋतूत फळं आली आणि गुलमोहराच्या झाडावर फुलं आली की एक मोठा बुलबुल पक्ष्यांचा थवा या झाडांवर येतो. आपण
अर्धवट शिट्टी वाजवली तर जसा आवाज येतो तसा आवाज हे पक्षी दिवसभर काढत असतात. विशेषतः सकाळी ते पूर्ण जोशात
असतात.
<!--more-->
त्यांच्या हालचाली, त्यांची लगबग खूपच एनर्जेटिक असते. नव्या नवरीसारखा नवा उत्साह त्यांच्या प्रत्येक हालचालीत
दिसतो. सकाळभर शिट्ट्या मारत या झाडावरून त्या झाडावर गटागटाने, मुक्तपणे उडतांना दिसतात. त्यातले दोन चार पक्षी
उडाले की लगेच त्यांच्या मागे अजून आठ दहा पक्षी उडतात. परत पुढचे आठ दहा पक्षी लगोलग उडतात. अशा प्रकारे
एकमेकांच्या संगतीने त्यांचा पाठशिवणीचा खेळ आनंदात, उत्साहात सुरू असतो. त्यासोबतच स्वतःची संगीतमय स्वच्छताही सुरू
असते. नव्या दिवसाचे स्वागत करावं तर त्यांनीच. नव्या दिवसाचे स्वागत कसं करावं हे शिकावं तर त्यांच्याकडूनच. “किलबिल
किलबिल पक्षी बोलती” ही ओळ कवीला बहुदा यांच्याकडे पाहूनच सुचली असावी. त्यांच्या मधुर, दैवी गजराने सकाळच्या
पहिल्या प्रहरी साखर झोपेतून मला जाग येते. ग्रीष्म ऋतूतला हवाहवासा वाटणारा सकाळचा मंद गार वारा आणि त्याची सोबत
करणारा हा मधुर, उत्साही किलबिलाट म्हणजे “सोने पे सुहागा”. प्रसन्न सकाळी निसर्गाने गायलेली भूपाळीच जणू.

<figure class="align-center">
  <img
  src="/images/swagat/Artwork.jpg"
  alt="A kadamb tree">
  <figcaption>गुलमोहरावर येऊन बसलेला बुलबुलांचा थवा</figcaption>
</figure>

बुलबुल पक्ष्यांचं रूप मात्र काळंसावळं तरीही नजरेत भरणारं. डोक्यावरची काळी टोपी, त्यावर शोभून दिसणारा उभा काळा
तुरा, शेपटा खालचा डोळ्यात भरणारा लाल ठिपका, त्यातच सतत चालणारी लगबग सगळच मनोहारी, दिलखेचक, निरखत
राहावं असं. उडताना त्यांचं खूप वेळा पंख फडफडवणं पाहून लहान लहान पावलं टाकत दुडूदुडू धावणारी गोंडस मुलं
नजरेसमोर येतात. आजूबाजूला, जवळपास असलेल्या सगळ्याच पक्ष्यांशी त्यांचे मैत्रीपूर्ण, सौहार्दाचे संबंध दिसतात. “कर भला
तो हो भला” या उक्तीवर विश्वास ठेवून आजूबाजूच्या इतर पक्ष्यांच्या घरट्यातील पिल्लांच्या रक्षणाचे कामही हे स्वतःहून सगळे
मिळून करतात. त्यांची समूह भावना ही खूप दृढ असते. आपापल्या समूहातच ते खुश असतात. एकमेकांच्या संगतीने धावाधाव
करण्यातच त्यांना बहुदा मजा येते. ‘एकीचं बळ’ त्यांनी जाणलं असावं.

त्यादिवशी सकाळी मी गच्चीवर गेली आणि दिवसभर मला फ्रेश ठेवेल असा अनुभव या बुलबुल पक्ष्यांनी मला दिला. मी गच्चीचं
दार उघडलं समोरच लाल-केशरी रंगांची उधळण करणारा गुलमोहर उभा होता. रंगांसोबतच आज सुरांचीही उधळण सुरू होती.
एखाद्या तरबेज गायकाने आपली आवडती तान परत परत घ्यावी तशी गुलमोहराच्या भरगच्च पर्णसांभारात बसून काही बुलबुलांची
मधुर शिट्ट्यांची आवर्तनं सुरू होती. मी गच्चीवर पाऊल ठेवल्याबरोबर अचानक मागच्या वडाच्या झाडावरून बुलबुलांची आठ-
दहाच्या संख्येने एक एक टोळी समोरच्या गुलमोहराच्या झाडावर येऊन बसायला लागली. लग्न समारंभामध्ये स्वागत करताना
वरून डोक्यावर गुलाबाच्या पाकळ्या टाकल्या जातात तसंच काहीसं माझ्या डोक्यावरून आपले इवले पंख वेगाने फडफडवत,
मधुर शिट्ट्या वाजवत बुलबुल पक्षांचे एक एक समूह माझं स्वागत करत समोरच्या झाडावर येऊन बसायला लागले. त्यांच्या मधुर
शिट्ट्यांमधून ते माझ्यासाठी स्वागत गीतच म्हणायला लागले. हे अनोखे स्वागत दोन-एकमिनीट तरी चालू होते. या स्वागताने मी
अगदी आतून बाहेरून मोहरून गेले. यालाच ब्रह्मानंद म्हणत असावेत.

या इवल्या इवल्या पक्ष्यांमुळे असे समृद्ध करणारे काही ना काही विविधांगी अनुभव मला रोजच मिळत असतात. हे अनुभव
आपल्या स्मृतीत कायमस्वरूपी राहतात आणि  माझे आयुष्य अधिकाअधिक समृद्ध करतात, मला बरच काही शिकवून जातात.
म्हणूनच मी निसर्ग वेडी या पक्ष्यांची खूप खूप आभारी आहे.
